---
layout: post
title: 'Piànola - Pasqua 09'
date: 2009-04-21
draft: false
tags: 
- Pagine di diario
---

  

![](http://www.fornaeffe.net/public/pianola_palo.JPG)

  
>Gioia che invade l'anima e canta, gioia di avere Te, resurrezione e vita infinita, vita nell'unità....  

  

...vita nell'unità, carica di tutte le difficoltà del vivere insieme, del dover fare la doccia tutti nello stesso spogliatoio, dell'arrabbiarsi se il suo bambino riceve un uovo e il mio no, di "questa è la mia terra e voi ve ne dovete andare", del dover far la fila per mangiare;  

ma anche ricca di gioco, di serate fatte di chitarra e canzoni, di fuochi di bivacco, della difficoltà che si affronta insieme...  
  

>...la porteremo al mondo che attende, la porteremo là,  
>dove si sta spegnendo la vita, vita si accenderà...  

...e anche noi siamo partiti, per dare quel che avevamo - una settimana del nostro tempo - a gente che non conoscevamo, e che ora difficilmente se ne andrà via da qui dentro...  
  

>...perché la Tua casa è ancora più grande, grande come sei Tu,  
>grande come la Terra, nell'universo che vive in Te...  

...qual è la loro casa, adesso?  
Forse un po' quel campo di ottanta tende blu, coi container pieni di giochi e vestiti, con la cucina in un camion e quel grande tendone bianco che è sala da pranzo, stanza TV, spazio bimbi, chiesa, ... Con le vie coi nomi in dialetto, con i numeri colorati sulle tende...  
Ma spero che i mille dialetti che si incontrano, i profumi della 'nduia, del salame di Felino, della grappa facciano sentire davvero a quelli di Piànola che c'è una grande casa, fatta da tutti quelli che ora non si scorderanno di quel paesino di fronte al Gran Sasso, una casa che non crollerà con nessun terremoto...  

>...continueremo il canto delle tue lodi,  
>noi con la nostra vita con te...  

...e continueremo a cantare questa Pasqua, coi canti che il coro aveva preparato, e non importa se l'altare è fatto con i rulli avvolgicavo, e il leggio con due pezzi di plexiglass e un po' di scotch...  
Cristo è senza dubbio più vicino qui, alle carrozzelle che avanzano sulla sabbia, agli uomini con le lacrime agli occhi, alle sei chitarre scordate, che in tutte le altre Pasque che ho vissuto...  

![](http://www.fornaeffe.net/public/pianola_croce.JPG)

  

>...ed ora via a portare l'amore nel mondo, carità,  
>nelle case, nei campi, nella città,  
>liberi, a portare l'amore nel mondo, verità,  
>nelle scuole, in ufficio, dove sarà...  

...ed ora? Ora bisognerà ricominciare, reinventare, rifare una scuola nuova - perché no? - ripartendo dai tre tavoli dove il Carcio spiegava la cellula con un cartellone, e i bimbi venivano mezz'ora prima per fare i problemi...  
...rifare lavori nuovi, case nuove, un paese nuovo - e un paese di persone, prima che un paese di case...  
...ci riuscirete? Riuscirà il miracolo della Pasqua, di far rinascere la vita dalla morte, qualcosa di bello e grande dal dolore?  
  
Qualcuno ha detto, e spesso è vero, "uno stronzo rimane uno stronzo anche dopo il terremoto".  
Ma voglio sperare che sia come dice un libro che parla di gatti e topi, che molti vengono, vedono, si portano a casa qualche ricordino e poi si mettono a rifare le stesse cose di sempre, ma alcuni capiscono, e vedono il mondo come un luogo diverso.  

>E sarà vita nuova,  
>fuori il mondo chiama anche noi  
>con il canto delle tue lodi  
>nella vita con te  
  
![](http://www.fornaeffe.net/public/pianola_squadre.JPG)  

"Gioia che invade l'anima" è la canzone che il coro di Pianola ha cantato alla fine della Messa di Pasqua il 12 aprile 2009, nel tendone di piazza Pilortera, campo di Pianola (l'Aquila).