---
layout: post
title: 'Auguri in ritardo'
date: 2007-01-02
draft: false
tags: 
- Le cose belle della vita
---

  

Essendomi goduto questo Natale - Capodanno ovunque, tranne che a casa mia, non sono riuscito ad aggiornare il blog, così mi tocca fare gli auguri in ritardo...

E come augurio voglio lasciarvi questi auguri di Don Tonino Bello, che a mia volta ho ricevuto:

Carissimi, non obbedirei al mio dovere di vescovo, se vi dicessi “Buon Natale” senza darvi disturbo. Io, invece, vi voglio infastidire. Non sopporto infatti l’idea di dover rivolgere auguri innocui, formali, imposti dalla routine di calendario.

  
Mi lusinga addirittura l’ipotesi che qualcuno li respinga al mittente come indesiderati.  
Tanti auguri scomodi, allora , miei cari fratelli!

  
Gesù che nasce per amore vi dia la nausea di una vita egoista, assurda, senza spinte verticali e vi conceda di inventarvi una vita carica di donazione, di preghiera, di silenzio, di coraggio.

  
Il Bambino che dorme sulla paglia vi tolga il sonno e faccia sentire il guanciale del vostro letto duro come un macigno, finché non avrete dato ospitalità a uno sfrattato, a un marocchino, a un povero di passaggio.

  
Dio che diventa uomo vi faccia sentire dei vermi ogni volta che la vostra carriera diventa idolo della vostra vita, il sorpasso, il progetto dei vostri giorni, la schiena del prossimo, strumento delle vostre scalate.

  
Maria, che trova solo nello sterco degli animali la culla dove deporre con tenerezza il frutto del suo grembo, vi costringa con i suoi occhi feriti a sospendere lo struggimento di tutte le nenie natalizie, finché la vostra coscienza ipocrita accetterà che il bidone della spazzatura, l’inceneritore di una clinica diventino tomba senza croce di una vita soppressa.

  
Giuseppe, che nell’affronto di mille porte chiuse è il simbolo di tutte le delusioni paterne, disturbi le sbornie dei vostri cenoni, rimproveri i tepori delle vostre tombolate, provochi corti circuiti allo spreco delle vostre luminarie , fino a quando non vi lascerete mettere in crisi dalla sofferenza di tanti genitori che versano lacrime segrete per i loro figli senza fortuna, senza salute, senza lavoro.

  
Gli angeli che annunciano la pace portino ancora guerra alla vostra sonnolenta tranquillità incapace di vedere che poco più lontano di una spanna, con l’aggravante del vostro complice silenzio, si consumano ingiustizie, si sfratta la gente, si fabbricano armi, si militarizza la terra degli umili, si condannano popoli allo sterminio della fame.  
I poveri che accorrono alla grotta, mentre i potenti tramano nell’oscurità e la città dorme nell’indifferenza, vi facciano capire che, se anche voi volete vedere “una gran luce” dovete partire dagli ultimi, che le elemosine di chi gioca sulla pelle della gente sono tranquillanti inutili.

  
I pastori che vegliano nella notte, “facendo la guardia al gregge ”,e scrutano l’aurora , vi diano il senso della storia, l’ebbrezza delle attese, il gaudio dell’abbandono in Dio, e vi ispirino il desiderio profondo di vivere poveri che è poi l’unico modo per morire ricchi.

  
Buon Natale! Sul nostro vecchio mondo che muore, nasca la speranza.

  
Tonino Bello

* * *

Buon 2007 a tutti!

E auguri ai gemelli Falde, alla Letizia e a Martino che, se non sbaglio, compivano gli anni ieri!