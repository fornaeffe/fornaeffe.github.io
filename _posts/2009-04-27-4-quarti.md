---
layout: post
title: '4 Quarti'
date: 2009-04-27
draft: false
tags: 
- Pagine di diario
---

"Di questa Caccia/Volo regionale di CdA, cosa ti è piaciuto e cosa non ti è piaciuto?"  
  
"Mi è piaciuto tutto, l'unica cosa che non mi piace è che sia già finita."  
  

![](http://www.fornaeffe.net/public/4quarti_folla.jpg)  

  
Adesso che ci penso un po' su, Mirko e quel lupetto di Scandiano hanno ragione da vendere.  
Perché che avventura sarebbe, se tutto fosse funzionante alla perfezione, se non ci fosse nessun imprevisto?  
La quota esagerata potrebbe essere l'occasione per fare qualche autofinanziamento; dormire in due per letto, alla fine dei conti, se sei bambino è più divertente che scomodo; gli otto turni per i pasti sono stati l'occasione per il tempo libero, per i bans, per il Consiglio; e lo svacco nel tendone aspettando il pullman che ci riportasse alle colonie, e la Messa stretti in ogni pertugio della colonia, sono cose per cui puoi, alla fine, dire "io c'ero...".  
  
Piuttosto, è invecchiando che si diventa noiosi, si perde l'entusiasmo di affrontare le difficoltà, l'ebbrezza dell'imprevisto, si vuole tutto servito, regolato e prevedibile. Forse, se fossimo riusciti noi capi ad affrontare tutto col sorriso e voglia di inventare soluzioni, trasformando le camere in unici grandi materassi collettivi, o trasformando il tempo morto dopo il fuoco in altre canzoni, bans e giochi con i nostri CdA, non ci sarebbero nemmeno stati in verifica quei "non mi è piaciuto" che sono usciti, indipendentemente dalla logistica, dalla pioggia o dalle FS.  
  
Certo, ci sono state tante cose che nell'organizzare un prossimo evento sarà bene curare meglio, come stimare la quota con più anticipo, trasporti e locali adeguati... ma è proprio dagli errori che si impara.

![](http://www.fornaeffe.net/public/4quarti_orma.jpg)  

  

"...Se la pioggia cadrà  
e tutto bagnerà,  
se la pioggia cadrà  
più divertente ancor sarà.  
Su leviam, su leviam,  
per avere il sol basta ridere..."