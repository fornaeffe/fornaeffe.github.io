---
layout: post
title: 'E tu?'
date: 2012-12-01
draft: false
tags: 
- Le cose belle della vita
---

\- E tu, cosa sei? -  
La domanda la lasciò senza parole, a guardare a occhi spalancati e bocca mezza aperta quel muso felino che la osservava. Nella voce di Ben c'era solo curiosità, ma la sgradevole sensazione di non avere una risposta, una vera risposta, la sbigottiva.  
\- Una... Un essere umano. - rispose, non troppo convinta che fosse questo che il gatto chiedeva.  
\- Questo, cara mia, lo vedo anche da me - disse infatti - ma, dimmi, che cos'è che fa un essere umano? -  
_Che cosa vuoi che faccia_ - pensò irritata - _studia, lavora, si fa una famiglia..._ \- ma i suoi pensieri si spegnevano davanti a tutte quelle paia di occhi: sapeva che ognuno era venuto lì interrompendo qualcosa, la cerva aveva partorito da pochi giorni, Ferlan forse era a volteggiare alla ricerca di qualche serpentello, gli orsi, lo stesso Ben... _Ok, forse la domanda è questa, che senso abbiamo noi nel mondo? Qual è il nostro posto?_  
_\-_ Mmm... Lo ammetto, Ben, mi hai colto in castagna. Non lo so. Non so risponderti. Forse alla fine l'uomo non fa nulla di utile, forse siamo davvero un "cancro della Terra" come diceva Rwendra... -  
\- Tesoro, non sminuirti così - fece la voce profonda di Zio Orso - Io penso che tu sia fortunata. Molto fortunata. Non sai chi sei, cosa fai, e così te lo puoi inventare. Puoi essere quello che vuoi. A me non sembra poco. L'importante, è che tu lo decida.