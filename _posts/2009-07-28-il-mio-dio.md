---
layout: post
title: 'Il mio Dio'
date: 2009-07-28
draft: false
tags: 
- Le cose belle della vita
---

  

![](http://www.fornaeffe.net/public/partenza1.jpg)

  
  
Il mio Dio non è forte,  

perché non ha bisogno della forza. 

Il mio Dio non è tremendo,  

per non far paura ai bimbi. 

Il mio Dio non impone leggi,  

insegna la strada per giungere a Lui. 

Il mio Dio non è geloso di altri dei,  

perché è l'unico. 

Il mio Dio non chiede sacrifici e non sparge dolore,  

non odia i nemici e non vuole le guerre; 

il mio Dio non giudica e non punisce i malvagi,  

ma tiene aperta la porta per chi viene a Lui. 

Il mio Dio non pretende di essere Verità per l'uomo,  

lo chiede gentilmente bussando al mio cuore. 

  
Il mio Dio mi ama:  
non ha esaudito tutti i miei desideri,  
perché io possa ancora sognare;  
non ha soddisfatto ogni mia richiesta,  
perché io capisca il senso di un dono;  
non ha creato un universo senza dolore,  
senza lotte, senza problemi,  
ma si è fatto uomo come me  
perché mi ama,  
e vuole vivere insieme a me  
e insieme a me affrontare la sfida della vita.  
  
Il mio Dio è il Dio dei bimbi  
il Dio dei pastori, e delle loro pecore,  
il Dio dei pescatori, e il Dio dell'acqua,  
il Dio dell'erba e il Dio del vento, della pioggia e del sorriso,  
il Dio delle sere intorno al fuoco,  
il Dio degli scarponi sul sentiero,  
il Dio dei poveri e dei malati,  
il Dio delle chitarre e dei tamburi,  
il Dio dei colori e il Dio degli abbracci,  
il Dio che sta sulle croci solitarie delle cime  
e nelle dimenticate maestà nei boschi  
nelle parole di mille canzoni  
e soprattutto nel cuore dei suoi figli.  

![](http://www.fornaeffe.net/public/partenza2.jpg)