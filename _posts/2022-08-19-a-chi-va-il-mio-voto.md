---
layout: post
title: 'A chi va il mio voto?'
date: 2022-08-19
draft: false
tags: 
- I Care - A me importa
- Verso le elezioni
---

Il 25 settembre eleggeremo il nuovo Parlamento.

Ho già descritto come funziona la [legge elettorale](https://fornaeffe.github.io/rosatellum_spiegato),
oggi voglio provare a rispondere ad una domanda semplice:
a chi va il mio voto?

Ricordo che sulla scheda elettorale ci saranno diverse liste,
alcune delle quali riunite in coalizione;
ciascuna coalizione (o lista singola) presenta un candidato "uninominale",
inoltre ciascuna lista ha un listino "plurinominale" di 1-4 candidati.

<div class="figura" style="text-align: center">
    <img src="/assets/rosatellum/facsimile_camera_spiegato.png" alt= "FacSimile scheda elettorale" style="width: 480px;" />
</div>

Posso votare:

- una lista
- una lista e il candidato "uninominale" ad essa collegato
- un candidato "uninominale"

### Voto alla lista, o a lista e candidato

Se voto in uno di questi due modi

<div class="figura" style="display: flex; justify-content: space-around">
    <img src="/assets/rosatellum/facsimile_camera_lista.png" alt="FacSimile voto alla lista" style="width: 48%;" />
    <img src="/assets/rosatellum/facsimile_camera_doppio.png" alt="FacSimile voto a lista e candidato" style="width: 48%;" />
</div>

il risultato è lo stesso (anche se voto solo la lista, il voto verrà considerato sia per la lista sia per il candidato uninominale collegato), il mio voto avrà due effetti:

1. Il mio voto aumenterà le probabilità di elezione del **candidato uninominale della coalizione**:
  se il candidato uninominale della mia coalizione sarà il più votato,
  tra tutti i candidati uninominali del collegio,
  verrà eletto, altrimenti non verrà eletto.
2. Il mio voto aumenterà le probabilità di elezione dei candidati dei **listini plurinominali della lista che ho votato**,
  secondo questa scala:
   - se la mia lista prende **meno dell'1%** a livello nazionale, il mio voto è perso,
     non contribuisce ad eleggere nessuno (a parte il candidato uninominale, se siamo riusciti ad eleggerlo)
   - se la mia lista prende **tra l'1% e il 3%** a livello nazionale,
     nessuno dei candidati nei listini plurinominali della mia lista viene eletto,
     ma il mio voto viene trasferito alle altre liste della coalizione
     che hanno superato la soglia del 3%:
     in questo caso contribuisco ad eleggere i loro candidati nei listini plurinominali.[^1]
   - se la mia lista prende **più del 3%** a livello nazionale,
     il mio voto contribuisce ad eleggere il primo candidato nel listino plurinominale della mia lista nel mio collegio:
     più voti prende la mia lista nel mio collegio plurinominale,
     più è facile che il primo candidato della lista del mio collegio sia eletto.
     Se il primo candidato della lista del mio collegio non fosse eletto,
     il mio voto andrebbe comunque ad aumentare la probabilità
     che qualche candidato della mia lista sia eletto nella mia circoscrizone,
     o (solo per la Camera) anche nel resto d'Italia.
   - se la mia lista prende **più del 20%**[^2] nel mio collegio,
     l'elezione del primo in lista è assicurata,
     e più voti prende la mia lista,
     più è facile eleggere anche il secondo candidato nel listino plurinominale della mia lista nel mio collegio.
     Anche in questo caso, se non si riesce a eleggere il secondo candidato,
     i voti oltre il 20% servono comunque ad aumentare la probabilità
     che qualche candidato della mia lista sia eletto nella mia circoscrizione
     o (solo per la Camera) nel resto d'Italia.
   - se la mia lista prende **più del 40%** nel mio collegio
     l'elezione del primo e del secondo in lista è assicurata,
     e più voti prende la mia lista più è facile eleggere anche il terzo, come sopra.
   - e così via: con il 60% è assicurata l'elezione del terzo, e con l'80% è assicurata l'elezione del quarto.

<div class="figura" style="text-align: center">
    <img src="/assets/rosatellum/effetti_del_voto.png" alt= "Infografica sugli effetti del voto" style="width: 540px;" />
</div>

[^1]: A condizione che la coalizione abbia preso almeno il 10% a livello nazionale. Inoltre esistono delle eccezioni alla soglia del 3% per le liste di minoranze linguistiche e, per il Senato, anche per liste che in una regione abbiano fatto almeno il 20%.
[^2]: Questo numero vale per il collegio Emilia-Romagna P01, e per gli altri collegi con 5 seggi assegnati: per collegi con un diverso numero di seggi assegnati, questa soglia è 100% diviso il numero di seggi assegnati. Inoltre è una percentuale sui voti delle liste che hanno superato la soglia del 3%, non sul totale dei voti validi.

**Quindi se la mia lista fa meno del 20% è impossibile che venga eletto il secondo in lista?**

Quasi. Potrebbe essere eletto se il primo in lista fosse candidato in più collegi (le cosiddette pluricandidature),
e venisse eletto sia nel mio collegio che in un altro collegio.
In questo caso è possibile che il listino venga scorso, e venga eletto il secondo in lista.[^3]

[^3]: Inolte la soglia del 20% è riferita ai voti delle liste che hanno superato la soglia del 3%, e corrisponde a un po' meno del 20% del totale dei voti validi, che invece è la statistica più comunemente mostrata.

**La mia lista è in coalizione con un partito che mi fa schifo, il mio voto andrà anche a loro?**

No, se la mia lista fa più del 3% a livello nazionale:
superata questa soglia il mio voto non andrà ai candidati del listini plurinominali delle altre liste della coalizione.
Anzi, se aumenta la percentuale della mia lista,
di conseguenza diminuiscono quelle delle altre liste,
comprese le altre liste della mia coalizione,
quindi diminuisce leggermente la probabilità che i loro candidati plurinominali vengano eletti.
Il mio voto però andrà anche al candidato uninominale,
che è comune tutta la coalizione.

### Voto al solo candidato

<div class="figura" style="text-align: center">
    <img src="/assets/rosatellum/facsimile_camera_candidato.png" alt= "FacSimile voto al solo candidato" style="width: 480px;" />
</div>

Se voto il solo candidato
il mio voto va anche alle liste ad esso collegate:
viene distribuito tra esse in proporzione ai voti che hanno preso nel mio collegio.

Ad esempio se voto il candidato uninominale della coalizione di liste "Rossi" e "Verdi",
e nel mio collegio i Rossi hanno fatto il 20% e i Verdi hanno fatto il 10%,
il mio voto, oltre che andare al candidato uninominale,
conterà per 2/3 per i Rossi e per 1/3 per i Verdi,
con gli effetti che abbiamo visto sopra.
