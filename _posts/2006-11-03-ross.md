---
layout: post
title: 'ROSS'
date: 2006-11-03
draft: false
tags: 
- Pagine di diario
---

  

Eccomi qui a disfare lo zaino della ROSS, e a tirare fuori quello che avevo messo dentro alla rinfusa in questi giorni...

C'è il **biglietto del treno Parma-Imola**, quel treno su cui ho conosciuto i miei primi compagni di strada, Filippo, Enrico, la Sara, Marco. Ci sono i **canzonieri**, fatti su in fretta e furia la notte prima di partire, dopo una chiacchierata con Dario da cui avevo carpito alcune curiose informazioni...

Ci sono gli **scarponi**, che hanno conosciuto nuove strade, percorse insieme a chi ha scambiato tante parole, e a chi ha scambiato semplicemente la strada fatta insieme. C'è il mio vecchio **Vangelo** "da battaglia", che mi ha accompagnato ormai in tantissime avventure, e ora tra sue pagine ingiallite ha anche il ricordo delle parole di Padre Giove.

C'è la **gavetta** eternamente sporca, e il mio intestino nonostante tutto ancora in vita... I **vestiti** sporchi del sudore della strada, della puzza delle cimici e delle schifezze dei piatti da lavare...

C'è la **lettera** per l'hike, quella lettera aperta nell'aria buia e frizzante della mattina, lungo la strada. Ci sono ancora il **fazzoletto del pane** e la **boccetta del vino**: accompagnato dalle parole e dei pensieri di chi ha voluto dire la sua, anch'io ho portato il mio "carico" all'altare.

Ci sono cose mai usate, come la bussola, la giacca e i panta-vento, cose che sarebbero servite nelle difficoltà che stavolta hanno deciso di lasciarci tranquilli.

C'è la mia **chitarra**, che suonata da tante mani diverse ha fatto, insieme alle altre, il suo semplice e meraviglioso lavoro di chitarra, di bacchetta magica per aprire lo scrigno dell'allegria. Così, adesso, quella scatola di legno che di anni e di musiche ne ha vissuti molti più di me ha conosciuto anche le dita di Giak, di Lele, di Marco e di Enrico, della Cate e della Cami e degli altri che hanno voluto regalarci un po' del loro talento o della loro buona volontà...

C'è il **fazzolettone** bordeaux della ROSS, scambiatoci il primo giorno, e ora carico della spilla che non voleva mai stare attaccata, delle letterine che MariVi distribuiva tutte le sere, della forcola e della campanella dell'ultimo giorno.

C'è il **biglietto del treno del ritorno**, il treno sul quale, un po' per volta, abbiamo salutato chi partiva per un'altra strada, finché non è arrivato anche il mio turno di scendere.

C'è, naturalmente, il **quadernino** della ROSS, con i mallopponi di fogli delle attività, i miei pochi fogli di appunti, riflessioni, bozze e sfoghi, il mitico canzoniere che sto tutt'ora sfruttanto abbondantemente, e le pagine del "dedicato a"... Pagine in cui mi sono state regalate parole importanti, che avrei voluto regalare anch'io, se solo fossi stato più sveglio...

_"Non esiste una fotografia perfetta, tutte le foto sono un poco sfuocate, quello che conta è riconoscere la sfocatura come tale, non fermarvisi ma comprendere la bellezza della foto che ci sta sotto"_.

Questo è quello che aveva detto Don Marco alla fine del Campo GS... Credo che abbia colto un pezzetto di una grande verità.

Forse questa ROSS non è stata perfetta, io stesso, proprio il penultimo giorno forse me lo sono rovinato dimenticando di essere davvero me stesso; ma nonostante questo è stata **vera**, non "è stato solo un sogno", e voi, miei compagni di strada, siete **veri**, ed è questa la cosa più meravigliosa di tutto quello che ci è dato di vivere.

Naturalmente, non finisce tutto qua!

Visto che la ROSS non l'abbiamo vissuta in un "mondo alternativo", ma che siamo tutti vivi e reali nello stesso mondo reale, io conto sul rivederci, prima o poi!

**Buona Strada a tutti!!!!**